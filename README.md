

##ដើមឈើដែលអាចធ្វើបានទាំងអស់
ជាប្រវតិ្តសាស្រ្ត Azadirachta Indica or ស្តៅ​បានផ្តល់នូវអត្ថប្រយោជន៍និងការគាំទ្រជាច្រើនបែបទៅដល់មនុស្ស សត្វ និងរុក្ខជាតិនៅជុំវិញខ្លួនជាច្រើន។ទោះបីជាវាផ្តល់ម្លប់ដ៏ត្រជាក់ ការពារពីសត្វល្អិត ព្យាបាលអ្នក ឬធ្វើឱ្យយើងឆ្អែត ស្តៅអាចធើ្វបានទាំងអស់ដោយឥតខិតខំប្រឹង។រុក្ខជាតិនេះគឺត្រូវទទួលបានការស្រឡាញ់ និងមានភាពល្បីល្បាញដោយមនុស្សជាច្រើនដែលអង្គការសហប្រជាជាតិបានដាក់ឈ្មោះឱ្យថា ជា”រុក្ខជាតិនៃសតវត្សទី២១”។វាក៏បានត្រូវដាក់បញ្ចូលនៅក្នុងរបាយការណ៍មួយដោយបណ្ឌិតសភាវិទ្យាសាស្រ្តជាតិរបស់សហរដ្ឋអាមេរិក ដែលសំដៅថាស្តៅជា រុក្ខជាតិសម្រាប់ដោះស្រាយបញ្ហាសកលលោក យោងទៅលើអត្ថប្រយោជន៍ប្រើប្រាស់ជាច្រើនរបស់វា។

##ព័ត៌មានលម្អិតរបស់រុក្ខជាតិ
ដើមស្តៅគឺជារុក្ខជាតិមួយដែលមានទំហំមធ្យមនិងអាចលូតលាស់លឿនរហូតទៅដល់១៥ ទៅ ២០ម៉ែត្រ។ប៉ុន្តែ នៅក្នុងកាលៈទេសៈល្អ វាអាចលូតលាស់រហូតដល់ ៣០ ទៅ ៣៥ ម៉ែត្របាន។ទម្រង់របស់វាត្រូវបានកំណត់លក្ខណៈថាជាកាណូភីក្រាស់ សំបូរស្លឹក និងមានរាងមូល។កាណូភីទាំងអស់នេះ មានអត្ថប្រយោជន៍ខ្លាំងណាស់សម្រាប់ប្រព័ន្ធអេកូឡូស៊ីរបស់កន្លែងដែលវាលូតលាស់ ដោយសារទម្រង់របស់វាផ្តល់នូវការការពារយ៉ាងពិសេសសម្រាប់សរីរាង្គផ្សេងទៀតនិងបរិស្ថានដែលវាបានលូតលាស់។វាមានន័យថាកម្របដើមឈើ ឬក៏មែកនិងស្លឹកដែលលេចចេញពីដើម ងាយស្រួលភ្ជាប់គ្នាទៅវិញទៅមក។ជាលទ្ធផល ស្តៅផ្តល់នូវម្លប់ដែលថិតថេរ ដែលអាចជួយការពារនិងរក្សាទុកសុខភាពដីបានល្អដោយប្រឆាំងនឹងការសឹកដីនិងផលប៉ះពាល់ខូចខាតនៃការត្រូវពន្លឺព្រះអាទិត្យដោយផ្ទាល់។ដើមស្តៅដែលនៅតែឯងអាចផ្តល់ម្លប់ដណ្តប់រាងពងក្រពើដែលមានអង្គត់ផ្ចិតពី ១០ ទៅ ២០ ម៉ែត្រ។ខណៈពេលដែលវាជាដើមឈើបៃតងជានិច្ច ស្ថានភាពនិងកាលៈទេសៈធ្ងន់ធ្ងរ ដូចជាគ្រោះរាំងស្ងួតរយៈពេលយូរ អាចបណ្តាលឱ្យស្លឹកឈើជ្រុះនិងធ្លាក់ចេញពីដើម ដែលជាក្តីបារម្ភមួយសម្រាប់ការដាំដុះ ដោយសារផលប៉ះពាល់នៃបំរែបម្រួលអាកាសធាតុបង្កើនករណីអាកាសធាតុធ្ងន់ធ្ងរ។

សំបករបស់វាមានផ្ទៃជ្រលង ដែលមានប្រភេទពីស្នាមប្រេះធំៗដល់មានស្រកា អាស្រ័យទៅតាមស្ថានភាព។ជាធម្មតា ពណ៌សំបកខាងក្រៅរបស់វាមានពណ៌ប្រផេះស្លេករាងត្នោត ដែលផ្ទុយទៅវិញ ឈើខ្លឹមមានស្នាមព្រឿងៗពណ៌ក្រហមស្រគាំ។ចំណែកឯសាច់ឈើគឺគ្មានពណ៌នោះទេ មានតែផ្ទៃរាងស្អិតៗ និងមានក្លិនឈួលៗ។

ស្លឹករបស់ស្តៅមានពណ៌បៃតងរលោង និងចូលចិត្តនៅផ្តុំគ្នានៅខាងចុងមែកឈើ។ស្លឹកទាំងនេះជាស្លឹកដែលមានស្លាបមិនមែនជាគូ ដែលប្រមូលផ្តុំគ្នា មានន័យថាវាបានតភ្ជាប់គ្នាទាំងសងខាងនៃទងផ្កា។ក្រឡេកមើលមួយភ្លេត ស្លឹកនេះគឺមានរាងដូចទៅនឹងរោមស្លាប។



##ការលូតលាស់និងការរីករាលដាល
ខណៈពេលដែលពូជដើមពិតប្រាកដនៃប្រភេទពូជនេះត្រូវបានពិភាក្សា វាត្រូវបានគេគិតថាមានដើមកំណើតនៅអនុទ្វីបឥណ្ឌា និងអាស៊ីអាគ្នេយ៍។យោងទៅតាម Kew Gardens ពូជដើមរបស់ស្តៅ គឺ ពូជអាសាម ទៅ ពូជឥណ្ឌូចិន ដែលរួមមាន៖ រដ្ឋអាសាម ប្រទេសបង់ក្លាដែស កម្ពុជា ឡាវ មីយ៉ានម៉ា ថៃ និង វៀតណាម។

ការរីករាលដាលនៃផ្លែស្តៅត្រូវបានសម្របសម្រួលយ៉ាងទូលំទូលាយដោយវិធីផ្សេងៗ ពោលគឺនៅតំបន់ត្រូពិចស្ងួត និង ត្រូពិចរងនៅជុំវិញពិភពលោក។នៅតារាងខាងក្រោម ពួកយើងបានផ្តល់នូវការសង្ខេបនៃទីកន្លែងដែលផ្លែស្តៅត្រូវបានកត់បញ្ចូលដូចការណែនាំ គឺមាន៖ កោះអាដាម៉ាន់ អារូបា បួគីណា កាមេរូន សាធារណរដ្ឋអាហ្រ្វ៊ិកកណ្តាល ឆាដ គុយបា សាធារណរដ្ឋដូមីនីក ហិម៉ាឡៃខាងកើត អេក្វាទ័រ អែលសាល់វ៉ាឌ័រ ហ្កំប៊ី ហ្កាណា ហ្គីណេ ហ្គីណេប៊ីស្សូ-ប៊ីស្សូ ហៃទី ហាវ៉ៃ ឥណ្ឌា អ៊ីរ៉ង់ ហ្សាម៉ាអ៊ីក កោះជ្វាកេនយ៉ា កោះឡាកាឌាវ កោះលីវ៉ាត កោះសាន់ដាតូច ម៉ាឡាយ៉ា ម៉ូរីតានី កោះម៉ូរីស ម៉ិកស៊ិកភាគពាយ័ព្យ នេប៉ាល់ ក្រុមកោះហូឡង់អេទីលែស នីហ្សេ នីហ្សេរីយ៉ា អូម៉ង់ ប៉ាគីស្ថាន ព័រតូរីកូ រវ៉ាន់ដា កោះ Réunion សូម៉ាលី ស្រីលង្កា ស៊ូដង់ កោះស៊ូម៉ាត្រា តង់សានី តូហ្គោ ទ្រីនីដាដ និងតូបោហ្គោ អ៊ូហ្កង់ដា និង កោះវីនវ៉ាត។

##ការដាក់ឈ្មោះ
ជាលទ្ធផលនៃឥទិ្ធពល និងការរីករាលដាលជាសកល ភាសាជាច្រើនមានឈ្មោះច្បាស់លាស់រៀងៗខ្លួនសម្រាប់ដើមស្តៅនេះ ឧទាហរណ៍មួយចំនួនត្រូវបានរាយនៅខាងក្រោម សូមចំណាំថានៅមានឧទាហរណ៍ច្រើនទៀត។នៅក្នុងប្រទេសកម្ពុជា គេនិយមហៅវាថា ស្តៅ ឬក៏ “សាដាវ”។ភាពដូចគ្នានិងការចែករំលែកនៃកេរដំណែលភាសាគឺបង្ហាញឱ្យឃើញនៅក្នុងភាសាឡាតាំងវិទ្យាសាស្រ្តឈ្មោះ Azadircachta Indica ដូចដែលវាបានមកពីភាសាពែរ្ស چریش (Azad-dirakht-i-hindi)។នៅពេលដែលបំបែកពាក្យខាងលើ ពាក្យ“Azad” អាចបកប្រែមកថា “សេរី” ចំណែកឯពាក្យ “dirakht”​ វិញមានន័យថា “ដើមឈើ” និង ពាក្យ “i-Hind” សំដៅទៅលើកំណើតដើមពីប្រទេសឥណ្ឌា។

ភាសា
ឈ្មោះ
ខ្មែរ
ស្តៅ
អង់គ្លេស
Neem, Margosa, Nim tree, Indian Lilac
ថៃ
สะเดา
Hindu
 नीम 
សំស្រ្កឹត
 निंब 
បារាំង
Margosier, neem
អេស៉្បាញ
Nim, margosa, lila india
ព័រទុយហ្គាល់
Amargosa
អាល្លឺម៉ង់
Niembaum
ឥណ្ឌូនេស៊ី
Intaran, mimba, mimbo
គីស្វាហ៊ីលី
Mwarobaini
វៀតណាម
Sầu đâu 
បេងហ្គាល់
নিম
ភូមា
 တမာ 
ជប៉ុន
インドセンダン


ស្រដៀងគ្នានេះដែរ ដើមស្តៅក៏មានសទិសន័យវិទ្យាសាស្រ្តមួយចំនួនផងដែរ គឺចំនួន ១៣ សទិសន័យដើម្បីឱ្យច្បាស់។សទិសន័យប្រភេទដូចគ្នារបស់វាគឺ Melia indica (A. Juss.) Brandis។បើប្រៀបធៀប វាក៏មានសទិសន័យប្រភេទខុសគ្នាដែលរួមមាន៖ Antelaea azadirachta  (L.) Adelb., Anelaea canescens Cels ex Heynh., Antelaea javanica Gaertn., Azadirachta indica var. Minor Valeton., Azadirachta indica var siamensis Valeton., Azadirachta indica subsp. Vartakii Kothari, Londhe & N.P. Singh, Melia azadirachta L., Melia fraxinifolia Salisb., Melia hasskarlii K.Koch, Melia japonica Hassk., Melia parviflora Moon, and Melia pinnata Stokes. មិនថាឈ្មោះមួយណាដែលអ្នកប្រើប្រាស់ទេ វាជារឿងច្បាស់មួយដែលវាជារុក្ខជាតិដែលល្បីល្បាញយ៉ាងទូលំទូលាយ និងមានគេចូលចិត្តស្រឡាញ់។




##ចលនាជាសកល
ដោយសារតែការប្រើប្រាស់ទូលំទូលាយយ៉ាងច្រើនរបស់ដើមស្តៅ វាមិនមែនជារឿងភ្ងាក់ផ្អើលទេដែលស្តៅមានភាពល្បីល្បាញឆាប់រហ័សនៅជុំវិញពិភពលោក។ភាពបត់បែនបែបនេះបាននាំឱ្យមានលំហូរផ្សេងៗគ្នានៃការធ្វើជំនួញ និងការដោះដូរ មិនត្រឹមតែក្នុងចំណោមអ្នកជំនួញនោះទេ ប៉ុន្តែថែមទាំងរវាងជនអន្តោប្រវេសន៍ និងសហគមន៍ដែលពួកគេផ្លាស់ទីលំនៅទៅ ហើយជៀសមិនរួចក្លាយជាផ្នែកមួយនៃសហគមន៍ ទោះជាតាមជម្រើសរបស់ពួកគេ ឬក៏ដោយការបង្ខិតបង្ខំ។ទោះបីជាយើងចូលចិត្តគិតថារុក្ខជាតិ ជាមួយនឹងវិធីសាស្រ្តនៃចលនារីករាលដាលដោយខ្លួនឯងរបស់វាក៏ដោយ មនុស្សក៏មានតួនាទីមួយដ៏សំខាន់ក្នុងការរីករាលដាលរបស់វាដែរ ទោះជាយើងដឹងឬអត់នោះទេ។មនុស្សមួយចំនួនប្រហែលជាបាននាំស្តៅឆ្លងមហាសមុទ្រដើម្បីចែករំលែក និងពិសាដោយក្តីរីករាយនៅតាមកន្លែងរស់នៅថ្មីរបស់ពួកគេ ខណៈដែលមនុស្សខ្លះទៀតប្រហែលជាត្រូវបានបង្ខំក្នុងការគ្រប់គ្រងធនធានធម្មជាតិរបស់ម្ចាស់អាណានិគមរបស់ពួកគេ។

ជនអន្តោរប្រវេសន៍ឥណ្ឌាត្រូវបានគេទទួលស្គាល់សម្រាប់ការនាំចូលស្តៅទៅកាន់ កោះម៉ូរីស ហើយដោយសារវានៅកៀក ប្រហែលទៅទ្វីបអាហ្រ្វិកផងដែរ។ដោយហេតុនេះហើយ ការធើ្វជំនួញ និងសកម្មភាពបន្ថែមទៀត នាំទៅរកការរីកចម្រើន និងការលូតលាស់របស់ស្តៅនៅក្នុងទឹកដីអាហ្រ្វិក។ទោះបីទើបតែត្រូវណែនាំចូលទឹកដីអាហ្វ្រិកថ្មីៗក៏ដោយ ដើមស្តៅត្រូវបានរកឃើញនៅតំបន់ស្ងួត និងទំនាបនៃប្រទេសម៉ូសំប៊ីក តង់សានី កេនយ៉ា សូម៉ាលី ស៊ូដង់ អេត្យូពី ឆាដ កាមេរូន តូហ្គោ នីហ្សេរីយ៉ា នីហេ្ស បេណាំង ម៉ាលី បួគីណាហ្វាសូ ហ្កាណា កូតឌីវ័រ ហ្គីណេ ហ្កំប៊ី សេណេហ្កាល់ និង ម៉ូរីតានី។

ប្រទេសនីមួយៗមានប្រវតិ្តសាស្រ្តផ្ទាល់ខ្លួននៃការនាំចូលស្តៅ។នៅក្នុងប្រទេសស៊ូដង់ ដើមស្តៅដំបូងគេបង្អស់ត្រូវបានដាំនៅទីក្រុងសាំបាត កំឡុងឆ្នាំ១៩១៦ វាត្រូវបានគេប៉ានស្មានថាត្រូវបាននាំចូលផ្ទាល់ពីប្រទេសឥណ្ឌាដោយអ្នកថែរក្សាព្រៃឈើអាណានិគមមួយរូប តែមិនទាន់ដឹងច្បាស់ថាជានរណានោះទេ។ជាឧទាហរណ៍ នៅប្រទេសហ្កាណា អតីតអភិបាលនៃអាណានិគម ”ឆ្នេរមាស” ឧត្តមសេនីយឯក Sir Frederick G. Guggisberg ត្រូវបានស្គាល់ថាជាអ្នកដែលនាំចូលគ្រាប់ពូជ និងសំណាបស្តៅពីប្រទេសឥណ្ឌាចន្លោះឆ្នាំ ១៩១៩ ដល់ ១៩២៧ ទៅកាន់តំបន់ភាគខាងជើងនៃប្រទេស។ឥទិ្ធពលរបស់លោក Guggisberg ត្រូវបានបង្ហាញនៅក្នុងឈ្មោះក្នុងស្រុកពីរសម្រាប់រុក្ខជាតិមួយនេះ។នៅក្នុងប្រទេសហ្កាណា ដើមស្តៅត្រូវបានសំដៅថាជា “ស្តេច” ដែលជាងារក្នុងស្រុកសម្រាប់អភិបាល ដែលសំដៅទៅដល់ការទាក់ទងរបស់លោក Guggisberg ជាមួយនឹងរុក្ខជាតិនេះ។ផ្ទុយទៅវិញ នៅក្នុងប្រទេសម៉ាលី ឈ្មោះក្នុងស្រុកនៅក្នុងភាសាឌីយ៉ូឡា គឺ “ហ្គូហ្គេ” ដែលត្រូវបានគេជឿថាយកមក និងបត់បែនពីឈ្មោះ “Guggisberg”។ដើមស្តៅបានបង្ហាញខ្លួននៅប្រទេសនីហ្សេរីយ៉ានៅក្នុងឆ្នាំ១៩២៨ ដែលអាចអះអាងថាមកពីប្រទេសហ្កាណា។សំណាបត្រូវបានរួមបញ្ចូលទៅក្នុងកន្លែងចំការដាំដុះ និងបញ្ចូលគ្នាជាមួយនឹងរុក្ខជាតិ និងដំណាំជនជាតិដើម ហើយរីកចម្រើនទៅតាមកាលៈទេសៈផងដែរ។រហូតមកដល់សព្វថ្ងៃនេះ មានចំការដើមស្តៅជាច្រើនដែលផ្តល់នូវការបង្កើតអុស និងសម្ភារៈសំណង់នៅភាគខាងជើងនៃប្រទេសនីហ្សេរីយ៉ា។សម្រាប់ប្រទេសសេណេហ្កាល់ មានភាពមិនប្រាកដប្រជាថាតើនរណាគេដែលជាអ្នកនាំចូលដើមស្តៅដំបូងគេបង្អស់ទៅកាន់ប្រទេសមួយនេះ។ទោះជាយ៉ាងណាក៏ដោយ វាគួរឱ្យកត់សម្គាល់ថា នៅក្នុងទសវត្សរ៍ឆ្នាំ១៩៥០ អ្នកក្សេត្រវិទ្យាជនជាតិសេណេហ្កាល់លោក Dijbirl Sene បានធើ្វដំណើរទៅកាន់ប្រទេសឥណ្ឌាដើម្បីប្រមូលគ្រាប់ដើមស្តៅនេះជាពិសេស។

##ជំនួយប្រវតិ្តសាស្រ្ត
ដូចជាបានលើកឡើងដូចខាងលើ ទម្រង់រូបសាស្រ្តរបស់ដើមស្តៅអនុញ្ញាតឱ្យវាក្លាយជាដើមឈើមួយដែលមានប្រសិទ្ធភាពខ្ពស់ក្នុងការផ្តល់ម្លប់។ដោយសារហេតុនេះហើយ ដើមស្តៅត្រូវបានគេដាក់បញ្ចូលជាទៀងទាត់នៅក្នុងគម្រោង និងគំនិតផ្តួចផ្តើមនៃការរចនាទីក្រុង និងទេសភាព។ទាំងនេះអាចមានចាប់ពីការព្យាយាមទប់ស្កាត់នឹងឱនភាពដីនៅតាមចិញ្ចើមផ្លូវក្រាលកៅស៊ូដើម្បីផ្តល់នូវម្លប់គ្រប់គ្រាន់នៅទីកន្លែងសាធារណៈ។ជាឧទាហរណ៍ នៅក្នុងប្រទេសអារ៉ាប៊ីសាអូឌីត ដើមស្តៅជាង ៥០ ០០០ ដើមត្រូវបានដាំនៅជុំវិញដើម្បីកាត់បន្ថយការព្រួយបារម្ភពីកម្តៅចំណោមអ្នកធម្មយាត្រាមូស្លីម ដែលត្រូវតែបោះជំរុំជិតភ្នំអាហ្វារ៉ាតដែលជាផ្នែកមួយនៃពិធីបុណ្យហាច របស់ពួកគេក្នុងការធើ្វដំណើរទៅកាន់ទីក្រុង មេកា។ទីក្រុងធីស ប្រទេសសេណេហ្កាល់ ៩៥ ភាគរយនៃដើមឈើនៅក្នុងដែនកំណត់ទីក្រុងគឺជាដើមស្តៅ ដែលបង្ហាញពីឥទិ្ធពលដ៏មានប្រសិទ្ធភាពនៃរុក្ខជាតិមួយនេះមានលើវិស័យការថែរក្សាព្រៃឈើនៅក្នុងទីក្រុង។

ដើមស្តៅក៏បានត្រូវដាំដើម្បីលើកកម្ពស់ការដាំព្រៃឈើឡើងវិញនៅតំបន់ដែលជិតមានគ្រោះថ្នាក់ ដោយសារវាការពារការហូរច្រោះដី ខណៈពេលដែលវាធើ្វឱ្យគុណភាពដីមានភាពប្រសើរឡើងវិញតាមរយៈ ដែលមានជីជាតិទូទៅដែលដើរតួជាជី។នៅពេលដែលដើមដុះលូតលាស់ វាជួយកាត់បន្ថយដីល្បាប់ និងជាតិអាស៊ីតរបស់ដី។ជាលទ្ធផល វាត្រូវបានគេកោតសរសើរយ៉ាងទូលំទូលាយនៅក្នុងតំបន់សាហេលអាហ្រ្វិក និងប្រទេសហៃទី សម្រាប់ការជួយពង្រឹង និងថែរក្សាសុខភាព និងសុខុមាលភាពនៃប្រព័ន្ធអេកូឡូស៊ីរៀងៗខ្លួនរបស់ប្រទេសទាំងនេះ។ដូចដែលអ្នកថែរក្សាព្រៃឈើ Jean Gorse ឆ្លុះបញ្ចាំងទាក់ទងទៅនឹងតំបន់សាហេលថា “ការបន្តពូជនៃដើមស្តៅនៅអាហ្វ្រិកខាងលិចក្នុងទសវត្សរ៍ទី៥០ និង ៦០ ត្រូវតែចាត់ទុកជាប្រតិបតិ្តការព្រៃឈើជនបទដែលទទួលបានជោគជ័យបំផុត (និងថោកបំផុត) ដែលមិនធ្លាប់បានអនុវត្តពីមុនមកក្នុងតំបន់នេះ”។ 

នៅក្នុងភូមិស៊ាប៉ា ប្រទេសឥណ្ឌា ស្ថាបត្យករបានរចនាសាលាបឋមសិក្សាមួយឈ្មោះថា “សាលារៀននៅក្រោមដើមស្តៅ” ដែលដាក់បញ្ចូលដើមស្តៅក្នុងស្រុកចូលទៅក្នុងការរចនា និងបេសកកម្មរបស់វា។សាលានេះបង្កើតឡើងតាមប្រពៃណីសិក្សាក្រោមដើមស្តៅរបស់ប្រទេសឥណ្ឌា ដែលត្រូវបានយកជាគំរូដោយអង្គការក្រៅរដ្ឋាភិបាលក្នុងស្រុកប្រទេសឥណ្ឌាមួយចំនួន ដែលជាមធ្យោបាយមួយសម្រាប់ផ្តល់ឱ្យសិស្សក្រីក្រដែលរស់នៅក្នុងតំបន់អនាធិបតេយ្យអាចទទួលបានការអប់រំបឋមសិក្សា។

##ភាពរីករាយនៃការបរិភោគស្តៅ

ដើមស្តៅ ត្រូវបានគេយកមកបរិភោគយ៉ាងទូលំទូលាយនៅទូទាំងពិភពលោក ជាមួយនឹងការរៀបចំពិសោធន៍ជាច្រើនជាមួយនឹងរសជាតិល្វីងប្លែកខុសពីគេ។ផ្នែកដែលត្រូវបានបរិភោគរួមមាន ប៉ុន្តែមិនត្រូវបានកំណត់ចំពោះស្លឹក ផ្កា និងផ្លែឈើរបស់វា។

នៅក្នុងប្រទេសកម្ពុជា មានមុខម្ហូបជាច្រើនមុខដែលរួមមានទាំងស្លឹកស្តៅ ផ្កាស្តៅ ឬទាំងពីរ។ដំបូង វាត្រូវបានដាក់បញ្ចូលក្នុងម្ហូបអន្លក់ ដែលមានថាសលំអជាមួយនឹងបន្លែស្រស់ និងបន្លែឆៅដែលជាលក្ខណៈសម្គាល់ម្ហូបជាច្រើនមុខរបស់ប្រជាជនកម្ពុជា និងនៅក្នុងមុខម្ហូបខ្មែរ។សម្រាប់ម្ហូបអន្លក់ ស្លឹក និងផ្កាស្តៅត្រូវបានបរិភោគបន្ទាប់ពីត្រូវបានគេកាត់ និងលាងសម្អាតដោយការប្រុងប្រយ័ត្ន។ខណៈដែលម្ហូបនេះភាគច្រើនគឺឆៅ អ្នកខ្លះស្ងោរដើមស្តៅដើម្បីកាត់បន្ថយភាពល្វីងរបស់វានៅពេលទទួលទានជាមួយម្ហូបផ្សេងៗ ឬដើម្បីពង្រឹងអនាម័យចំណីអាហារបន្ថែមទៀត ដោយសារតែការប្រើប្រាស់ថ្នាំសម្លាប់សត្វល្អិតនៅប្រទេសកម្ពុជាជារឿងធម្មតា។រសជាតិល្វីងរបស់ដើមស្តៅអាចទប់ទល់នឹងជាតិប្រៃរបស់ម្ហូបខ្មែរទូទៅ ដូចជា ប្រហុក ដែលជាទឹកត្រីផ្អាប់ដែលជាគ្រឿងផ្សំសំខាន់ក្នុងការចម្អិនអាហារនិងបរិភោគ។នៅក្នុងរូបមន្តម្ហូប ទឹកគ្រឿងស្តៅ បុកគ្រឿង ស្ករត្នោត អំពិល ទឹកក្រូចឆ្មារ ទឹកត្រី និងសណ្តែកដីលីង បានរួមផ្សំបញ្ចូលគ្នាជាមួយប្រហុកដើម្បីបង្កើតទឹកជ្រលក់សម្រាប់ទទួលទានស្លឹក និងផ្កាស្តៅ។នៅក្នុងការអនុវត្ត ម្ហូបនេះក៏មានជាមួយត្រីទឹកសាបដុត និងបាយអង្ករផ្កាម្លិះចំហុយមួយចាន ដែលទៅតាមទម្លាប់នៅក្នុងប្រពៃណីមុខម្ហូបខ្មែរ។


ដើមស្តៅក៏មានបង្ហាញមុខជាទៀងទាត់ដែរនៅក្នុងប្រភេទផ្សេងៗនៃសាឡាដខ្មែរ ដែលប្រភេទនីមួយៗមានឈ្មោះយោងទៅតាមវាផងដែរ។ម្ហូបមួយ គឺ ញាំស្តៅ ដែលជារឿយៗរួមមាន ស្លឹកស្តៅស្រស់ ផ្កាស្តៅ ម្ទេសអាចម៍សត្វ សណ្តែកដី ប្រហុក(ចំហុយ) ចំណិតត្រសក់ និងប្រូតេអ៊ីនតាមដែលអ្នកចូលចិត្ត រួចមកច្របល់បញ្ចូលគ្នាជាមួយនឹងរសជាតិជូរផ្អែមរបស់ផ្លែអំពិល។ខណៈពេលដែលមានប្រភេទនៃញាំស្តៅជាច្រើន ប្រូតេអ៊ីនដែលគេបានប្រើប្រាស់ច្រើននៅក្នុងរូបមន្តម្ហូបនេះ គឺ សាច់ជ្រូកបីជាន់មានខ្លាញ់ បន្ទាប់មកគឺត្រីទឹកសាបអាំង ដែលភាគច្រើនគឺមានសាច់ពណ៌ស។រូបមន្តម្ហូបនេះ មានភាពស្រដៀងទៅនឹងម្ហូបវៀតណាមមួយហៅថា “Goi sau dau” ពីខេត្តអានយ៉ាង ដែលរួមមាន សាច់ជ្រូកបីជាន់ បង្គា ត្រីឆ្អើរ ត្រសក់ និងចំណិតស្វាយស្រស់ ដែលផ្សំគ្នាជាមួយគ្រឿងផ្សំក្រអូប។ខណៈពេលដែលប្រភពខ្លះចាត់ទុកម្ហូបនេះជាម្ហូបបេតិកភណ្ឌរបស់ខេត្តអានយ៉ាង ការផ្លាស់ប្តូរជំនួញ និងវប្បធម៌នៅតាមតំបន់ដីសណ្តទន្លេមេគង្គពេញមួយប្រវតិ្តសាស្រ្តបង្ហាញពីឥទិ្ធពលនៃរូបមន្តម្ហូបដ៏ឈ្ងុយឆ្ងាញ់អាចធើ្វដំណើរចែករំលែកបានឆ្ងាយប៉ុណ្ណា។

នៅក្នុងប្រទេសថៃ ស្លឹក និងផ្កាស្តៅត្រូវបានគេបរិភោគទាំងឆៅឬចំហុយជាមួយនឹង គ្រឿងទេសហិរ ហៅថា น้ำพริก (ណាំព្រិច) ដែលផ្សំជាមួយ ម្ទេសក្រៀម ខ្ទឹមក្រហម ខ្ទឹមស បង្គាផ្អាប់ ឬទឹកត្រី ហើយនិងច្របាច់ទឹកក្រូចឆ្មាចូល។អាស្រ័យទៅលើការរៀបចំ សភាពលក្ខណៈរបស់ម្ហូបមានចាប់ពីរាវទៅជាគ្រាប់ៗ ដែលម្ហូបនីមួយៗមានរសជាតិប្លែករៀងៗខ្លួនដើម្បីឱ្យត្រូវគ្នាជាមួយរសជាតិល្វីងរបស់ដើមស្តៅ។ណាំព្រិច ដើរតួស្រដៀងគ្នាជាទឹកជ្រលក់ ឬគ្រឿងផ្សំ ដូចទៅនឹងប្រហុកខ្មែរ ក្នុងពេលបរិភោគអាហារ។

នៅក្នុងប្រទេសឥណ្ឌា ស្លឹកស្តៅត្រូវបានរៀបចំជា គ្រឿងទេសឈិតនី ជ្រក់ និងបន្ថែមចូលទៅក្នុងសម្ល ស៊ុប និងម្ហូបបាយដើម្បីបង្កើនតម្លៃអាហារូបត្ថម្ភ និងផ្តល់នូវទម្រង់រសជាតិពិសេស។ផ្កាស្តៅត្រូវបានគេយកទៅត្រាំ និងពិសាដូចជាតែ ដែលមានកេរ្តិ៍ឈ្មោះសម្រាប់ភាពស្រស់ស្រាយ។មានភេសជ្ជៈស្តៅជាច្រើននៅប្រទេសឥណ្ឌា ជាឧទាហរណ៍ ទឹកស្តៅ និងការ៉េមរសជាតិស្តៅ។ដើម្បីកាត់បន្ថយភាពល្វីង ភេសជ្ជៈទាំងពីរពឹងផ្អែកទៅលើគ្រឿងផ្សំដែលមានរសជាតិខ្លាំងដូចជា ស្ករ ទឹកឃ្មុំ និងអំពិល។ទាំងទឹកស្តៅ និងការ៉េមរសជាតិស្តៅ គឺពេញនិយមក្នុងអំឡុងពេលខែក្តៅ ដោយសារតែវាមានឥទ្ធិពលត្រជាក់ ភ្លក់ម្តងបន្តិចៗ។

នៅទីក្រុងធីស ប្រទេសសេណេហ្កាល់ រដ្ឋាភិបាលទីក្រុងអនុញ្ញាតឱ្យប្រជាជនស្វែងរក និងបរិភោគផ្លែស្តៅដែលដុះលូតលាស់យ៉ាងបរិបូរណ៍។នេះផ្តល់ឱ្យសហគមន៍របស់ទីក្រុង និងអ្នកដំណើរដែលមានសំណាងជាមួយនឹងប្រភពអាហារមានលំនឹងនៅពេលណាដែលពួកគេត្រូវការ។

##រុក្ខជាតិព្យាបាល?
ដើមស្តៅត្រូវបានគេសំដៅជាញឹកញាប់ថាជារុក្ខជាតិ ដោយសារតែសមត្ថភាព និងឥទិ្ធពលព្យាបាលជាច្រើនរបស់វា។ឈ្មោះហៅក្រៅបន្ថែមសម្រាប់ដើមស្តៅមានដូចជា “ឱសថដ្ឋានភូមិ” ឬក៏ “ដើមឈើអាទិទេព” ដែលបង្ហាញពីវិសាលភាពដែលវាត្រូវបានគេចាត់ទុកថាជាឱសថរុក្ខជាតិអព្ភូតហេតុដែលអាចព្យាបាលបានគ្រប់ជំងឺនៅក្នុងសហគមន៍ និងវប្បធម៌មួយចំនួនដែលវាត្រូវបានគេប្រើប្រាស់។វាត្រូវបានគេចាត់ទុកជាឱសថសំខាន់មួយនៅក្នុងប្រព័ន្ធវេជ្ជសាស្រ្តបុរាណ ស្តង់ដារ និងក្រៅស្តង់ដារ (TCAM) ដូចជា ប្រព័ន្ធវេជ្ជសាស្រ្តឥណ្ឌាអាយ៉ូវីដា ប្រព័ន្ធវេជ្ជសាស្រ្តបុរាណអ៊ុននី ប្រព័ន្ធព្យាបាលក្រៅស្តង់ដាហ៊ូមីអូប៉ាទី និងលើសពីនេះទៀត។នៅក្នុងប្រទេសកម្ពុជា ដើមស្តៅត្រូវបានប្រើប្រាស់យ៉ាងទូលំទូលាយនៅក្នុងវេជ្ជសាស្រ្តបុរាណខ្មែរ (TKM) របស់ជនជាតិដើម ក៏ដូចជាប្រព័ន្ធវេជ្ជសាស្រ្តបុរាណរបស់ជនជាតិដើមផ្សេងទៀតដែលបានអនុវត្តក្នុងប្រទេស។បច្ចុប្បន្ននេះ មានសមាសធាតុចម្រុះជាង ១៤០ ត្រូវបានដកចេញពីផ្នែកផ្សេងៗរបស់រុក្ខជាតិនេះ។ការយល់ដឹងបែបនេះគឺមិនគួរឱ្យភ្ញាក់ផ្អើលទេនៅពេលដែលអ្នកគិតថារុក្ខជាតិទាំងមូលត្រូវបានប្រើប្រាស់ក្នុងរបបឱសថបុរាណ និងវិធីសាស្រ្តព្យាបាល ពីផ្កា និងគ្រាប់ពូជ រហូតដល់សំបក និងច្រើនទៀត។ការស្រាវជ្រាវជីវឱសថជាច្រើនបានបង្ហាញថារុក្ខជាតិនេះមាន ថ្នាំផ្សិត សារធាតុប្រឆាំងនឹងបាក់តេរី សារធាតុប្រឆាំងកំណកកំបោរធ្មេញ សារធាតុជំនួយប្រព័ន្ធការពាររាងកាយ ប្រឆាំងនឹងការរលាក ថ្នាំបញ្ចុះជាតិស្ករ ឬទប់ស្កាត់ការឡើងជាតិស្ករ ប្រឆាំងដំបៅ(ដំបៅក្រពះ ដំបៅដងខ្លួន) ថ្នាំប្រឆាំងនឹងជំងឺគ្រុនចាញ់ ឆ្នាំប្រឆាំងផ្សិត ថ្នាំផ្សះ ប្រឆាំងវីរុស អាងទីអុកស៊ីដង់ និងសារធាតុប្រឆាំងការបម្លែងហ្សែន។ សម្រាប់ហេតុផលទាំងនេះហើយ ដើមស្តៅ និងសារធាតុចម្រាញ់ចេញពីវា ត្រូវបានយកមកប្រើប្រាស់ដើម្បីការពារ គ្រប់គ្រង និងព្យាបាលប្រភេទជំងឺ និងស្ថានភាពជាច្រើនដែលមានកម្រិតនៃភាពបន្ទាន់ និងធ្ងន់ធ្ងរខុសៗគ្នា។ពីការទប់ស្កាត់មូសដែកគោលដែលបង្កជំងឺគ្រុនឈាម និងការពុកធ្មេញដើម្បីការពារជំងឺបេះដូង និងប្រឆាំងនឹងជំងឺមហារីក ដើមស្តៅផ្តល់ឱ្យអ្នកប្រើប្រាស់នូវមធ្យោបាយមួយដែលងាយស្រួលក្នុងការគ្រប់គ្រងបញ្ហាសុខភាពតាមការសម្រេចចិត្តរបស់ពួកគេ។ជំងឺអុតស្វាយ?មិនមែនជាបញ្ហាទេសម្រាប់ដើមស្តៅ!ជាការពិត នៅក្នុងឱសថអាយ៉ូវីដា វាត្រូវបានលើកទឹកចិត្តឱ្យបរិភោគដើមស្តៅជារៀងរាល់ថ្ងៃជាគ្រឿងបង្ការរោគជាមួយនឹងស្លឹកនីមួយៗ ឬក៏ផ្នែកផ្សេងទៀតរបស់រុក្ខជាតិនេះ ដែលគេជឿថាធានា និងរក្សាសុខភាពរបស់យើង។

នៅក្នុងប្រទេសកម្ពុជា ដើមស្តៅត្រូវបានរៀបចំជារឿយៗជាមួយទឹកក្តៅឧណ្ហៗដើម្បីការពារ និងព្យាបាលជំងឺគ្រុនចាញ់។ក្នុងកំឡុងពេលនៃការរាតត្បតនៃជំងឺកូវីដ-១៩ អ្នកស្រាវជ្រាវទូទាំងពិភពលោកបានប៉ានស្មានលើឥទ្ធិពលព្យាបាលរបស់ដើមស្តៅថាជាទម្រង់នៃគ្រឿងបង្ការរោគ ឬការព្យាបាលសម្រាប់ជំងឺនេះ។មិនថាជាផ្នែកមួយនៃថ្នាំគ្រាប់ ឬជាទម្រង់ទឹក អាសេតោន និងសារធាតុចម្រាញ់ចេញពីស្លឹកវាក៏ដោយ អ្នកស្រាវជ្រាវបានអះអាងយ៉ាងប្រយ័ត្នថា ស្លឹកស្តៅមានគុណសម្បតិ្តដែលអាចកាត់បន្ថយហានិភ័យនៃការឆ្លងមេរោគកូវីដ-១៩បានក្នុងចំណោមអ្នកដែលប្រើប្រាស់វា។ហេតុផលមួយចំនួនដែលត្រូវបានលើកឡើងពីលទ្ធភាពមួយដែលផ្សារភ្ជាប់ថា ស្លឹកស្តៅអាចមានសក្តានុពលក្នុងការការពារ ឬផ្លាស់ប្តូរការតភ្ជាប់នៃមេរោគកូវីដ-១៩ ទៅនឹងស្រទាប់អង់ដូតេល្យូមរបស់សរសៃឈាម ដែលការពារកោសិកាឈាម និងសរសៃឈាមប្រព័ន្ធឡាំហ្វាទិចរបស់យើង។គិតមើលពីការយល់ដឹងទាំងនេះ ស្លាកប្រពៃណីនៃដើមស្តៅដែលអាច "នាំមកនូវសុខភាពល្អ"  ហាក់ដូចជាមិននិយាយលើសពីការពិតនោះទេ។វាជារឿងសំខាន់ដែលត្រូវចងចាំថា សូម្បីតែឱសថរុក្ខជាតិដែលមានច្រើនលើសលប់ និងជាសកលបំផុតក្នុងប្រវតិ្តសាស្រ្តក៏មានទំហំទូលំទូលាយទាក់ទងនឹងបញ្ហាប្រឈមសុខភាពដែលបានចងក្រងថ្មីនាពេលបច្ចុប្បន្ននិងពេលអនាគត។

ទោះជាយ៉ាងណាក៏ដោយ ស្រដៀងទៅនឹងថ្នាំណាមួយដែរ វានៅមានកម្រិតនៅឡើយទេចំពោះប្រសិទ្ធភាព និងផលព្យាបាលរបស់ដើមស្តៅ ព្រោះកម្រិតខ្លះនៃសារធាតុដើមរបស់រុក្ខជាតិអាចមានជាតិពុល។
ក្នុងករណីនៃប្រេងស្តៅ ដែលជាទម្រង់ប្រើប្រាស់ទូលំទូលាយនៃសារធាតុដើមជាងគេបំផុត ការពុលអាចកើតឡើងម្តងម្កាលដែរ។ខណៈពេលដែលការពុលប្រេងស្តៅជាទូទៅកើតឡើងក្នុងចំណោមភ្មេងៗ ប៉ុន្តែវាក៏មានករណីដែលកើតឡើងលើមនុស្សពេញវ័យផងដែរ។ការពុលដើមស្តៅអាចបណ្តាលឱ្យយើងក្អួត ប្រកាច់ អាស៊ីដូមេតាបូលីក​ និងការកើតជំងឺខួរក្បាលដោយសារសារធាតុពុល។លើសពីនេះ ការស្រាវជ្រាវបន្ថែមបានបង្ហាញឱ្យឃើញថា សារធាតុចម្រាញ់ពីស្លឹកស្តៅប្រភេទផ្សេងទៀតក៏អាចមានគ្រោះថ្នាក់ផងដែរ ហើយវាអាចនាំឱ្យប៉ះពាល់ដល់ថ្លើម និងតម្រងនោម។ដោយសារតែ និងបទប្បញ្ញតិ្តជុំវិញឱសថរុក្ខជាតិមានភាពខុសគ្នាជុំវិញពិភពលោក ការស្រាវជ្រាវបន្ថែមត្រូវតែធ្វើដើម្បីកំណត់ស្តង់ដារសមូហភាពសម្រាប់ការពុលដែលអាចកើតមាន។ប្រសិនបើអ្នកកំពុងពិចារណាបរិភោគឬប្រើប្រាស់ដើមស្តៅសម្រាប់គុណភាពឱសថដែលបានកត់ត្រាទុក ដូចរាល់ដង សូមពិគ្រោះជាមួយវេជ្ជបណ្ឌិតរបស់អ្នកដើម្បីសម្រេចពីវិធីព្យាបាលដ៏ល្អបំផុតដើម្បីបំពេញតម្រូវការរបស់អ្នក។


##សិល្បៈ វប្បធម៌ និង នាពេលខាងមុខ
ដើមស្តៅមានសារៈសំខាន់ផ្នែកវប្បធម៌យ៉ាងពិសេសនៅក្នុងប្រទេសឥណ្ឌា ដែលជាកន្លែងដែលវាលេចឡើងក្នុងរឿងព្រេងនិទាន ពិធីសាសនា និងជាផ្នែកមួយនៃទំនៀមទម្លាប់វប្បធម៌។នៅពេលខ្លះ ដើមស្តៅក៏ត្រូវបានគេជឿថាជាតំណាងអាទិទេពសាសនា និងជាគំរូផ្នែកសីលធម៌ផងដែរ។ខណៈពេលដែលវាងាយស្រួលក្នុងការសន្មត់ថាដើមស្តៅទាំងអស់គឺសក្តិសិទ្ធិ និងសំខាន់ ការយកចិត្តទុកដាក់ច្រើនត្រូវបានផ្តោតទៅលើដើមស្តៅដែលដុះនៅជិត ឬនៅក្នុងតំបន់នៃការគោរពបូជា ដូចជាប្រាសាទនៅក្បែរនោះ។នៅក្នុងរឿងព្រេងនិទាន និងទេវកថារបស់ប្រទេសឥណ្ឌា មានរឿងមួយចំនួនដែលទាក់ទងនឹងដើមស្តៅដោយផ្ទាល់។ជាដំបូង ដើមស្តៅត្រូវបានគេភ្ជាប់ជាមួយនឹងព្រះសុរិយា ឬក៏ព្រះសិវៈ។នេះគឺដោយសារតែរឿងមួយដែលគាត់ព្យាយាមរត់គេចពីបិសាចដែលដេញតាមគាត់ ហើយគាត់បានទៅជ្រនកោននៅដើមស្តៅ។អាទិទេពមួយទៀតគឺ ទេពធីតា ដូហ្កា (ហៅថា ស៊ីតាឡា ផងដែរ) ត្រូវបានទាក់ទងទៅនឹងដើមស្តៅផងដែរ។អ្នកគោរពបូជាទេពធីតា ដូហ្កា ជារឿយៗរុំដងខ្លួនដើមស្តៅជាមួយក្រណាត់លម្អប្រណិត និងតុបតែងវាជាមួយរបាំងមុខ ដើម្បីព្យាយាមធើ្វឱ្យទេពធីតាក្លាយជាមនុស្ស និងអនុញ្ញាតឱ្យមានទំនាក់ទំនងជិតសិ្នទ្ធបន្ថែមទៀត។ដើមស្តៅក៏ត្រូវបានដាំនៅជុំវិញ ឬបញ្ចូលទៅក្នុងអាទិទេពសាសនា និងរូបចម្លាក់ដែលពាក់ព័ន្ធ។នៅពេលខ្លះ អ្នកអាចរកឃើញរូបចម្លាក់ថ្មសត្វពស់ដែលបានឆ្លាក់យ៉ាងប្រុងប្រយ័ត្ននៅជុំវិញវា ដែលបង្ហាញពីទំនាក់ទំនងទៅវិញទៅមករវាងធម្មជាតិ និងអាទិទេព។

ទីនោះក៏មានរឿងដែលនិយាយអំពីរបៀបដែលដើមស្តៅទទួលបានលក្ខណៈសម្បតិ្តដែលមានប្រយោជន៍ និងអាចព្យាបាលបាន។វាត្រូវបានគេជឿថា ព្រះឥន្រ្ទ ដែលជាស្តេចនៃឋានសួគ៌ បានកំពុងយាងត្រឡប់មកវិមានរបស់គាត់វិញខណៈពេលដែលកាន់ថូពណ៌មាសពោពេញទៅដោយទឹកអម្រឹត នៅពេលដែលគាត់បានធើ្វឱ្យទឹកអម្រឹតកំពប់លើដើមស្តៅខ្លះ ដែលធើ្វឱ្យវាមានលក្ខណៈសម្បតិ្តព្យាបាលជាច្រើន។

ដើមស្តៅក៏ត្រូវបានប្រើប្រាស់នៅក្នុងពិធីផ្សេងៗជានិមិត្តរូបនៃសំណាងល្អ និងភាពផ្កុំថ្កើង។ជាឧទាហរណ៍ នៅក្នុងតំបន់មហារ៉ាស្រ្តា ពិធីអាពាហ៍ពិពាហ៍ប្រារព្ធឡើងនៅក្រោមដើមស្តៅមួយដែលមានរយៈពេលមួយសប្តាហ៍។ជាធម្មតា នៅថ្ងៃទី១ នៃប្រតិទិនឆ្នាំថ្មីរបស់ហិណ្ឌូ ដែលចាប់ផ្តើមចន្លោះខែមិនា និងខែមេសា ស្លឹក និងផ្កាស្តៅត្រូវបានលីង និងបរិភោគដើម្បីជានិមិត្តរូបនៃការទទួលស្គាល់តុល្យភាពនៃអំពើ “ល្អ” និង “អាក្រក់” ។មួយវិញទៀត ជាផ្នែកមួយនៃពិធីបុណ្យសព ស្លឹកស្តៅត្រូវបានបរិភោគតាមក្រោយដើម្បីបញ្ចៀសវិញ្ញាណអាក្រក់ទាំងឡាយ ដែលគេយល់ថាកំពុងតែនៅតែលតោលជុំវិញ។
 
ផ្កាស្តៅក៏ជាផ្នែកមួយជាប្រចាំនៃភួងផ្កាចំនួន ២៤ ប្រភេទ ដែលត្រូវបានរៀបចំញឹកញាប់ដើម្បីប្រមូលផ្តុំសំណាងល្អមុនពេលចេញដំណើរផ្លូវឆ្ងាយ និងការបណ្តាក់ទុនអាជីវកម្មថ្មី។ក្នុងទម្រង់ជាទឹកផ្លែឈើ វាត្រូវបានប្រើប្រាស់ជាភេសជ្ជៈដល់ទៅសត្វគោក្របីក្នុងចំណោមនិកាយសាសនាហ្កានីតនៃតំបន់ហ្គូចារ៉ាត។ជាចុងក្រោយ ឈើដើមស្តៅត្រូវបានប្រើប្រាស់ផ្តាច់មុខដើម្បីឆ្លាក់រូបភាពនៃអាទិទេពនៅក្នុងប្រាសាទនានានៅក្នុងប្រាសាទចាកាណាត ដែលមានទីតាំងនៅភាគខាងកើតនៃទីក្រុងឆ្នេរសមុទ្រភូរី ប្រទេសឥណ្ឌា នៅរៀងរាល់ ១២ ទៅ ១៣ ឆ្នាំម្តង។

នៅក្នុងរដ្ឋតាមីលណាឌូ នៅភាគខាងត្បូងនៃប្រទេសឥណ្ឌា ដើមស្តៅគឺជារឿយៗផ្នែកនៃដើមឈើអាពាហ៍ពិពាហ៍ ព្រោះវាត្រូវបានជឿថាតំណាងឱ្យអាទិទេព និងមានអត្តចរិករៀងៗខ្លួន។ដើមស្តៅជារឿយត្រូវបានរៀបការជាមួយដើមពោធិ៍ (Ficus religiousa) ដោយដើមស្តៅត្រូវបានគេយល់ថាតំណាងឱ្យអាទិទេពភាពជាស្រ្តី និងដើមពោធិ៍ តំណាងឱ្យអាទិទេពភាពជាបុរស។

##ការលួចចម្លងបែបជីវសាស្រ្ត
ក្នុងរយៈពេលប៉ុន្មានឆ្នាំមកនេះ ការសាកល្បងជាច្រើនត្រូវបានធើ្វឡើងដោយក្រមហ៊ុនផ្សេងៗដើម្បីធើ្វប៉ាតង់សម្រាប់ដើមស្តៅតាមវិធីជាច្រើននៅជុំវិញពិភពលោក។ទាំងនេះរួមបញ្ចូលប៉ាតង់ដែលផ្តោតទៅលើផ្នែកច្បាស់លាស់ណាមួយរបស់ដើមស្តៅ ការប្រើប្រាស់របស់វា ផលិតផលដែលធើ្វចេញពីវា ឬក៏ដំណើរការដែលទាក់ទងទៅនឹងវាផងដែរ។បច្ចុប្បន្ន ប្រទេសទាំងប្រាំក្នុងពិភពលោកដែលមានប៉ាតង់ទាក់ទងនឹងដើមស្តៅច្រើនជាងគេ គឺ ទី១ សហរដ្ឋអាមេរិច មានប៉ាតង់ចំនួន ៥៤ ទី២ ប្រទេសជប៉ុន មានប៉ាតង់ចំនួន ៣៥ ទី៣ ប្រទេសអូស្រ្តាលី មានប៉ាតង់ចំនួន ២៣ និង ទី៤ ប្រទេសឥណ្ឌា មានប៉ាតង់ចំនួន ១៤។ទោះជាយ៉ាងណាក៏ដោយ វាត្រូវតែកត់សម្គាល់ថា ប្រទេសឥណ្ឌាមានពាក្យសុំប៉ាតង់ដែលកំពុងបន្តស្នើសុំ ចំនួន ៥៣ ហើយនៅក្នុងពេលដែលទទួលបានប៉ាតង់រួមគ្នាសរុប ប្រទេសឥណ្ឌានឹងកាន់កាប់កំណត់ត្រាពិភពលោកសម្រាប់ប៉ាតង់ច្រើនជាងគេទាក់ទងទៅនឹងដើមស្តៅ។

សម្រាប់ហេតុផលនេះហើយ ករណីដើមស្តៅត្រូវបានគេលើកឡើងជាញឹកញាប់ថាជាពេលមួយដ៏សំខាន់ក្នុងការបញ្ចេញយោបល់ទៅលើ ការលួចចម្លងបែបជីវសាស្រ្ត នៅពេលដែលក្រុមហ៊ុនសហរដ្ឋអាមេរិចមួយហៅថា W.R. Grace & Co. ដែលកាន់ប៉ាតង់ពាក់ព័ន្ធទៅនឹងការបង្កើតដើមស្តៅ ដែលប៉ះទង្គិចជាមួយក្រុមហ៊ុនប្រទេសឥណ្ឌាហៅថា AgriDyne ជុំវិញសិទិ្ធប្រើប្រាស់។ពាក្យ “ការលួចចម្លងបែបជីវសាស្រ្ត” សំដៅទៅលើ “ការយកចំណេះដឹង និងធនធានហ្សែននៃការធ្វើរបរកសិកម្ម និងសហគមន៍ជនជាតិដើមដោយនរណាម្នាក់ដែលស្វែងរកការគ្រប់គ្រងផ្តាច់មុខ (ឧទាហរណ៍៖ ប៉ាតង់ និងកម្មសិទិ្ធបញ្ញា) ទៅលើធនធាន និងចំណេះដឹងទាំងអស់នេះ”។យ៉ាងសាមញ្ញ វាគឺជាការលក់ដូចទំនិញនូវចំណេះដឹងនៃពិភពធម្មជាតិដែលមានលក្ខណៈដែលល្បីល្បាញ និងតាមប្រពៃណី ដែលធម្មតាជារបស់ក្រុមជនជាតិដើម ដោយមិនមានការទទួលស្គាល់ ឬឱ្យសំណងឡើយ។ភាពតានតឹងទាំងនេះមានផលប៉ះពាល់ជាសកល រួមមានការលុបចោលប៉ាតង់ដែលផ្អែកលើសហភាពអឺរ៉ុបលើការបង្កើតដើមស្តៅជាថ្នាំប្រឆាំងនឹងផ្សិត ដែលបង្ហាញពីភាពស្មុគស្មាញនៃការរុករកភាពស្របច្បាប់នៃការនវានុវត្តន៍ និងការរីកចម្រើននៃបច្ចេកវិទ្យាបែបជីវសាស្រ្តដែលដកស្រង់ចេញពីចំណេះដឹងអេកូឡូស៊ីបែបប្រពៃណី។

##ការដាំដុះដោយខ្លួនឯង
ដោយទទួលបានភាពជោគជ័យជាសកល ការដាំដុះដើមស្តៅមិនពិបាកដូចការគិតនោះទេ។ស្ថានភាពដែលល្អ និងមានអំណោយផល គឺស្ថានភាពត្រូពិច និងការទទួលបានពន្លឺព្រះអាទិត្យប្រកបដោយនិរន្តភាព។គ្រាប់ពូជគួរតែយកពីផ្លែណាដែលទុំ និងសាបឱ្យបានឆាប់តាមដែលអាចធ្វើបាន។ខណៈពេលដែលវាអាចទៅរួចក្នុងការចិញ្ចឹមសំណាបនៅក្នុងថ្នាក់បណ្តុះកូនរុក្ខជាតិ ការដាំដុះដោយផ្ទាល់ត្រូវបានគេសម្គាល់ថាទទួលបានផលកាន់តែជោគជ័យ។ដើមស្តៅអាចត្រូវបានដាំនៅក្នុងជួរធំមួយដែលមានសមាសភាពដីដូចជា ដីខ្សាច់ដែលបង្ហូរទឹកបានល្អ ដីភក់ល្បាប់ម៉ដ្ឋ ឬដីល្បាប់ដែលមានមីកា និងដីភក់ដីឥដ្ឋ។កូនរុក្ខជាតិលូតលាស់បានឆាប់រហ័សយ៉ាងហោចណាស់ប្រហែលពី ២ ទៅ ៣ សង់ទីម៉ែត្រនៃទំហំក្នុងមួយឆ្នាំ ហើយដោយសារវាអាចមានភាពក្លៀវក្លាដែលពួកវាអាចរុញ និងផ្លាស់កន្លែងឬសនៃរុក្ខជាតិផ្សេងៗដែលនៅក្បែរវា ដូច្នេះហើយត្រូវគិតគូឱ្យបានច្បាស់លាស់ក្នុងការដាំដុះវា។

វាមានភាពធន់នឹងការផ្លាស់ប្តូរបរិស្ថានខ្លាំង ខណៈពេលដែលភ្លើងអាចសម្លាប់សំណាបបាន ដើមឈើដែលចាស់អាចងាយស្រួលក្នុងការលូតលាស់វិញនៅពេលដែលមានការខូតខាតខ្លាំងក៏ដោយ គ្រាន់តែកាត់ផ្នែកដែលងាប់ចេញ ហើយវានឹងលូតលាស់ឡើងវិញយ៉ាងឆាប់រហ័ស។ទោះបីជាយ៉ាងនេះក្តី ពួកវាមិនមែនជាបេក្ខភាពដ៏ល្អសម្រាប់តំបន់ដែលមានខ្យល់ និងព្យុះខ្លាំងនោះទេ ដោយសារវាមានភាពផុយស្រួយ ហើយផ្នែកខ្លះរបស់វាអាចនឹងបាក់យ៉ាងងាយផងដែរ។ជាសំណាងល្អ​ ដោយសារតែវាមានរសជាតិល្វីង សត្វព្រៃរកចំណីឬសត្វពាហនៈមិនស៊ីពួកវាទេ។

ដើមស្តៅក៏ជាមិត្តរបស់រុក្ខជាតិ និងអ្នកដែលដាំដុះវាដែរ ព្រោះវាដើរតួជាថ្នាំសម្លាប់សត្វល្អិតធម្មជាតិ ដោយសារតែគ្រាប់វាសំបូរទៅដោយសមាសធាតុសកម្មជាច្រើន។ជាមួយនឹងព័ត៌មានខាងលើ ដើមស្តៅពិតជាបង្កប់ខ្លួនទៅកន្លែងណាមួយជាអ្នកការពារដ៏សំបូរបែបទៅកាន់អ្នកដែលបានជួប និងនៅជុំវិញខ្លួនវាដែរ។នៅក្នុងមជ្ឈមណ្ឌល Agri-Tech វាត្រូវបានប្រើប្រាស់ជាប្រចាំជាផ្នែកមួយនៃយុទ្ធសាស្រ្តគ្រប់គ្រងសត្វល្អិតដើម្បីលើកកម្ពស់ការដាំដុះដោយមិនប្រើប្រាស់សារធាតុគីមីបន្ថែម ដូច្នេះការលើកកម្ពស់គោលការណ៍ និងឧត្តមគតិនៃវិធីសាស្រ្តនៃក្សេត្របរិស្ថានវិទ្យាប្រកបដោយនិរន្តភាព ក្នុងការចិញ្ចឹមបីបាច់សហគមន៍ និងបរិស្ថានជាមួយគ្នា។


